+++
author = "Prifardd Idris Reynolds"
date = "2014-01-01T00:00:00+00:00"
draft = true
image = ""
imageCaption = ""
standfirst = "Cerdd ar gyfer Rhifyn 1 Dan y Landsker"
standfirstSummary = "Cerdd ar gyfer Rhifyn 1 Dan y Landsker"
title = "Dan y Landsker"

+++
> Lle bu Gerallt Gymro unwaith  
> Yn cenhadu ar ei daith  
> Troedio wna'i ddilynwyr heddiw  
> Yr un llwybrau — dros yr iaith.  
> Wrth i'r ymgyrch atgyfnerthu,  
> Wrth i'r gweithwyr ennill tir
> Cofiwn am y fyddin honno
> Laniodd gynt ym Maenor-byr.
>
> Lle bu Normyn balch y cestyll
> Yn teyrnasu yn eu tro
> Fe ddaw Waldo 'nôl i Hwlffordd
> I gysodi'r papur bro.
> Lle bu niwloedd yn lledrithio
> Chwedlau hen y broydd hyn
> Llifo eto wna'r ddwy Gleddau
> Yn Gymraeg, mewn du a gwyn.
>
> Gwelwn fod treftadaeth Dwei
> Yn ymestyn hwnt i'r Foel
> A bod trwch o gennin Pedr
> Ym mro'r priddyn coch a'r oel.
> Boed i'r fenter newydd uno
> Y ddwy ochor, blwy' wrth blwy'
> Fel na fo'n y Benfro gyfoes
> 'Down below' na landsker mwy.

Prifardd Idris Reynolds